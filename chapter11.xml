<TEI xmlns="http://www.tei-c.org/ns/1.0">
  <text xml:lang="sa-Deva">
    <body>
      <div type="chapter" n="११">
        <head>विश्वरूपदर्शनयोगः</head>

        <sp who="अर्जुन उवाच">
          <speaker>अर्जुन उवाच</speaker>
          <lg n="११-१">
            <l n="११-१.१">मदनुग्रहाय परमं गुह्यमध्यात्मसंज्ञितम् ।</l>
            <l n="११-१.२">यत्त्वयोक्तं वचस्तेन मोहोऽयं विगतो मम ॥ ११-१॥</l>
          </lg>
          <lg n="११-२">
            <l n="११-२.१">भवाप्ययौ हि भूतानां श्रुतौ विस्तरशो मया ।</l>
            <l n="११-२.२">त्वत्तः कमलपत्राक्ष माहात्म्यमपि चाव्ययम् ॥ ११-२॥</l>
          </lg>
          <lg n="११-३">
            <l n="११-३.१">एवमेतद्यथात्थ त्वमात्मानं परमेश्वर ।</l>
            <l n="११-३.२">द्रष्टुमिच्छामि ते रूपमैश्वरं पुरुषोत्तम ॥ ११-३॥</l>
          </lg>
          <lg n="११-४">
            <l n="११-४.१">मन्यसे यदि तच्छक्यं मया द्रष्टुमिति प्रभो ।</l>
            <l n="११-४.२">योगेश्वर ततो मे त्वं दर्शयात्मानमव्ययम् ॥ ११-४॥</l>
          </lg>
        </sp>

        <sp who="श्रीभगवानुवाच">
          <speaker>श्रीभगवानुवाच</speaker>
          <lg n="११-५">
            <l n="११-५.१">पश्य मे पार्थ रूपाणि शतशोऽथ सहस्रशः ।</l>
            <l n="११-५.२">नानाविधानि दिव्यानि नानावर्णाकृतीनि च ॥ ११-५॥</l>
          </lg>
          <lg n="११-६">
            <l n="११-६.१">पश्यादित्यान्वसून्रुद्रानश्विनौ मरुतस्तथा ।</l>
            <l n="११-६.२">बहून्यदृष्टपूर्वाणि पश्याश्चर्याणि भारत ॥ ११-६॥</l>
          </lg>
          <lg n="११-७">
            <l n="११-७.१">इहैकस्थं जगत्कृत्स्नं पश्याद्य सचराचरम् ।</l>
            <l n="११-७.२">मम देहे गुडाकेश यच्चान्यद् द्रष्टुमिच्छसि ॥ ११-७॥</l>
          </lg>
          <lg n="११-८">
            <l n="११-८.१">न तु मां शक्यसे द्रष्टुमनेनैव स्वचक्षुषा ।</l>
            <l n="११-८.२">दिव्यं ददामि ते चक्षुः पश्य मे योगमैश्वरम् ॥ ११-८॥</l>
          </lg>
        </sp>

        <sp who="सञ्जय उवाच">
          <speaker>सञ्जय उवाच</speaker>
          <lg n="११-९">
            <l n="११-९.१">एवमुक्त्वा ततो राजन्महायोगेश्वरो हरिः ।</l>
            <l n="११-९.२">दर्शयामास पार्थाय परमं रूपमैश्वरम् ॥ ११-९॥</l>
          </lg>
          <lg n="११-१०">
            <l n="११-१०.१">अनेकवक्त्रनयनमनेकाद्भुतदर्शनम् ।</l>
            <l n="११-१०.२">अनेकदिव्याभरणं दिव्यानेकोद्यतायुधम् ॥ ११-१०॥</l>
          </lg>
          <lg n="११-११">
            <l n="११-११.१">दिव्यमाल्याम्बरधरं दिव्यगन्धानुलेपनम् ।</l>
            <l n="११-११.२">सर्वाश्चर्यमयं देवमनन्तं विश्वतोमुखम् ॥ ११-११॥</l>
          </lg>
          <lg n="११-१२">
            <l n="११-१२.१">दिवि सूर्यसहस्रस्य भवेद्युगपदुत्थिता ।</l>
            <l n="११-१२.२">यदि भाः सदृशी सा स्याद्भासस्तस्य महात्मनः ॥ ११-१२॥</l>
          </lg>
          <lg n="११-१३">
            <l n="११-१३.१">तत्रैकस्थं जगत्कृत्स्नं प्रविभक्तमनेकधा ।</l>
            <l n="११-१३.२">अपश्यद्देवदेवस्य शरीरे पाण्डवस्तदा ॥ ११-१३॥</l>
          </lg>
          <lg n="११-१४">
            <l n="११-१४.१">ततः स विस्मयाविष्टो हृष्टरोमा धनञ्जयः ।</l>
            <l n="११-१४.२">प्रणम्य शिरसा देवं कृताञ्जलिरभाषत ॥ ११-१४॥</l>
          </lg>
        </sp>

        <sp who="अर्जुन उवाच">
          <speaker>अर्जुन उवाच</speaker>
          <lg n="११-१५">
            <l n="११-१५.१">पश्यामि देवांस्तव देव देहे सर्वांस्तथा भूतविशेषसङ्घान् ।</l>
            <l n="११-१५.२">ब्रह्माणमीशं कमलासनस्थ मृषींश्च सर्वानुरगांश्च दिव्यान् ॥ ११-१५॥</l>
          </lg>
          <lg n="११-१६">
            <l n="११-१६.१">अनेकबाहूदरवक्त्रनेत्रं पश्यामि त्वां सर्वतोऽनन्तरूपम् ।</l>
            <l n="११-१६.२">नान्तं न मध्यं न पुनस्तवादिं पश्यामि विश्वेश्वर  विश्वरूप ॥ ११-१६॥</l>
          </lg>
          <lg n="११-१७">
            <l n="११-१७.१">किरीटिनं गदिनं चक्रिणं च तेजोराशिं सर्वतो दीप्तिमन्तम् ।</l>
            <l n="११-१७.२">पश्यामि त्वां दुर्निरीक्ष्यं समन्ताद् दीप्तानलार्कद्युतिमप्रमेयम् ॥ ११-१७॥</l>
          </lg>
          <lg n="११-१८">
            <l n="११-१८.१">त्वमक्षरं परमं वेदितव्यं त्वमस्य विश्वस्य परं निधानम् </l>
            <l n="११-१८.२">त्वमव्ययः शाश्वतधर्मगोप्ता सनातनस्त्वं पुरुषो मतो मे ॥ ११-१८॥</l>
          </lg>
          <lg n="११-१९">
            <l n="११-१९.१">अनादिमध्यान्तमनन्तवीर्य मनन्तबाहुं शशिसूर्यनेत्रम् ।</l>
            <l n="११-१९.२">पश्यामि त्वां दीप्तहुताशवक्त्रं स्वतेजसा विश्वमिदं तपन्तम् ॥ ११-१९॥</l>
          </lg>
          <lg n="११-२०">
            <l n="११-२०.१">द्यावापृथिव्योरिदमन्तरं हि व्याप्तं त्वयैकेन दिशश्च सर्वाः ।</l>
            <l n="११-२०.२">दृष्ट्वाद्भुतं रूपमुग्रं तवेदं लोकत्रयं प्रव्यथितं महात्मन् ॥ ११-२०॥</l>
          </lg>
          <lg n="११-२१">
            <l n="११-२१.१">अमी हि त्वां सुरसङ्घा विशन्ति केचिद्भीताः प्राञ्जलयो गृणन्ति ।</l>
            <l n="११-२१.२">स्वस्तीत्युक्त्वा महर्षिसिद्धसङ्घाः स्तुवन्ति त्वां स्तुतिभिः पुष्कलाभिः ॥ ११-२१॥</l>
          </lg>
          <lg n="११-२२">
            <l n="११-२२.१">रुद्रादित्या वसवो ये च साध्या विश्वेऽश्विनौ मरुतश्चोष्मपाश्च ।</l>
            <l n="११-२२.२">गन्धर्वयक्षासुरसिद्धसङ्घा वीक्षन्ते त्वां विस्मिताश्चैव सर्वे ॥ ११-२२॥</l>
          </lg>
          <lg n="११-२३">
            <l n="११-२३.१">रूपं महत्ते बहुवक्त्रनेत्रं महाबाहो बहुबाहूरुपादम् ।</l>
            <l n="११-२३.२">बहूदरं बहुदंष्ट्राकरालं दृष्ट्वा लोकाः प्रव्यथितास्तथाहम् ॥ ११-२३॥</l>
          </lg>
          <lg n="११-२४">
            <l n="११-२४.१">नभःस्पृशं दीप्तमनेकवर्णं व्यात्ताननं दीप्तविशालनेत्रम् ।</l>
            <l n="११-२४.२">दृष्ट्वा हि त्वां प्रव्यथितान्तरात्मा धृतिं न विन्दामि शमं च विष्णो ॥ ११-२४॥</l>
          </lg>
          <lg n="११-२५">
            <l n="११-२५.१">दंष्ट्राकरालानि च ते मुखानि दृष्ट्वैव कालानलसन्निभानि ।</l>
            <l n="११-२५.२">दिशो न जाने न लभे च शर्म प्रसीद देवेश जगन्निवास ॥ ११-२५॥</l>
          </lg>
          <lg n="११-२६">
            <l n="११-२६.१">अमी च त्वां धृतराष्ट्रस्य पुत्राः सर्वे सहैवावनिपालसङ्घैः ।</l>
            <l n="११-२६.२">भीष्मो द्रोणः सूतपुत्रस्तथासौ सहास्मदीयैरपि योधमुख्यैः ॥ ११-२६॥</l>
          </lg>
          <lg n="११-२७">
            <l n="११-२७.१">वक्त्राणि ते त्वरमाणा विशन्ति दंष्ट्राकरालानि भयानकानि ।</l>
            <l n="११-२७.२">केचिद्विलग्ना दशनान्तरेषु सन्दृश्यन्ते चूर्णितैरुत्तमाङ्गैः ॥ ११-२७॥</l>
          </lg>
          <lg n="११-२८">
            <l n="११-२८.१">यथा नदीनां बहवोऽम्बुवेगाः समुद्रमेवाभिमुखा द्रवन्ति ।</l>
            <l n="११-२८.२">तथा तवामी नरलोकवीरा विशन्ति वक्त्राण्यभिविज्वलन्ति ॥ ११-२८॥</l>
          </lg>
          <lg n="११-२९">
            <l n="११-२९.१">यथा प्रदीप्तं ज्वलनं पतङ्गा विशन्ति नाशाय समृद्धवेगाः ।</l>
            <l n="११-२९.२">तथैव नाशाय विशन्ति लोका- स्तवापि वक्त्राणि समृद्धवेगाः ॥ ११-२९॥</l>
          </lg>
          <lg n="११-३०">
            <l n="११-३०.१">लेलिह्यसे ग्रसमानः समन्ताल्-लोकान्समग्रान्वदनैर्ज्वलद्भिः ।</l>
            <l n="११-३०.२">तेजोभिरापूर्य जगत्समग्रं भासस्तवोग्राः प्रतपन्ति विष्णो ॥ ११-३०॥</l>
          </lg>
          <lg n="११-३१">
            <l n="११-३१.१">आख्याहि मे को भवानुग्ररूपो नमोऽस्तु ते देववर प्रसीद ।</l>
            <l n="११-३१.२">विज्ञातुमिच्छामि भवन्तमाद्यं न हि प्रजानामि तव प्रवृत्तिम् ॥ ११-३१॥</l>
          </lg>
        </sp>

        <sp who="श्रीभगवानुवाच">
          <speaker>श्रीभगवानुवाच</speaker>
          <lg n="११-३२">
            <l n="११-३२.१">कालोऽस्मि लोकक्षयकृत्प्रवृद्धो लोकान्समाहर्तुमिह प्रवृत्तः ।</l>
            <l n="११-३२.२">ऋतेऽपि त्वां न भविष्यन्ति सर्वे येऽवस्थिताः प्रत्यनीकेषु योधाः ॥ ११-३२॥</l>
          </lg>
          <lg n="११-३३">
            <l n="११-३३.१">तस्मात्त्वमुत्तिष्ठ यशो लभस्व जित्वा शत्रून् भुङ्क्ष्व राज्यं समृद्धम् ।</l>
            <l n="११-३३.२">मयैवैते निहताः पूर्वमेव निमित्तमात्रं भव सव्यसाचिन् ॥ ११-३३॥</l>
          </lg>
          <lg n="११-३४">
            <l n="११-३४.१">द्रोणं च भीष्मं च जयद्रथं च कर्णं तथान्यानपि योधवीरान् ।</l>
            <l n="११-३४.२">मया हतांस्त्वं जहि मा व्यथिष्ठा युध्यस्व जेतासि रणे सपत्नान् ॥ ११-३४॥</l>
          </lg>
        </sp>

        <sp who="सञ्जय उवाच">
          <speaker>सञ्जय उवाच</speaker>
          <lg n="११-३५">
            <l n="११-३५.१">एतच्छ्रुत्वा वचनं केशवस्य कृताञ्जलिर्वेपमानः किरीटी ।</l>
            <l n="११-३५.२">नमस्कृत्वा भूय एवाह कृष्णं सगद्गदं भीतभीतः प्रणम्य ॥ ११-३५॥</l>
          </lg>
        </sp>

        <sp who="अर्जुन उवाच">
          <speaker>अर्जुन उवाच</speaker>
          <lg n="११-३६">
            <l n="११-३६.१">स्थाने हृषीकेश तव प्रकीर्त्या जगत्प्रहृष्यत्यनुरज्यते च ।</l>
            <l n="११-३६.२">रक्षांसि भीतानि दिशो द्रवन्ति सर्वे नमस्यन्ति च सिद्धसङ्घाः ॥ ११-३६॥</l>
          </lg>
          <lg n="११-३७">
            <l n="११-३७.१">कस्माच्च ते न नमेरन्महात्मन् गरीयसे ब्रह्मणोऽप्यादिकर्त्रे ।</l>
            <l n="११-३७.२">अनन्त देवेश जगन्निवास त्वमक्षरं सदसत्तत्परं यत् ॥ ११-३७॥</l>
          </lg>
          <lg n="११-३८">
            <l n="११-३८.१">त्वमादिदेवः पुरुषः पुराण स्त्वमस्य विश्वस्य परं निधानम् </l>
            <l n="११-३८.२">वेत्तासि वेद्यं च परं च धाम त्वया ततं विश्वमनन्तरूप ॥ ११-३८॥</l>
          </lg>
          <lg n="११-३९">
            <l n="११-३९.१">वायुर्यमोऽग्निर्वरुणः शशाङ्कः प्रजापतिस्त्वं प्रपितामहश्च ।</l>
            <l n="११-३९.२">नमो नमस्तेऽस्तु सहस्रकृत्वः पुनश्च भूयोऽपि नमो नमस्ते ॥ ११-३९॥</l>
          </lg>
          <lg n="११-४०">
            <l n="११-४०.१">नमः पुरस्तादथ पृष्ठतस्ते नमोऽस्तु ते सर्वत एव सर्व ।</l>
            <l n="११-४०.२">अनन्तवीर्यामितविक्रमस्त्वं सर्वं समाप्नोषि ततोऽसि सर्वः ॥ ११-४०॥</l>
          </lg>
          <lg n="११-४१">
            <l n="११-४१.१">सखेति मत्वा प्रसभं यदुक्तं हे कृष्ण हे यादव हे सखेति ।</l>
            <l n="११-४१.२">अजानता महिमानं तवेदं मया प्रमादात्प्रणयेन वापि ॥ ११-४१॥</l>
          </lg>
          <lg n="११-४२">
            <l n="११-४२.१">यच्चावहासार्थमसत्कृतोऽसि विहारशय्यासनभोजनेषु ।</l>
            <l n="११-४२.२">एकोऽथवाप्यच्युत तत्समक्षं तत्क्षामये त्वामहमप्रमेयम् ॥ ११-४२॥</l>
          </lg>
          <lg n="११-४३">
            <l n="११-४३.१">पितासि लोकस्य चराचरस्य त्वमस्य पूज्यश्च गुरुर्गरीयान् ।</l>
            <l n="११-४३.२">न त्वत्समोऽस्त्यभ्यधिकः कुतोऽन्यो लोकत्रयेऽप्यप्रतिमप्रभाव ॥ ११-४३॥</l>
          </lg>
          <lg n="११-४४">
            <l n="११-४४.१">तस्मात्प्रणम्य प्रणिधाय कायं प्रसादये त्वामहमीशमीड्यम् ।</l>
            <l n="११-४४.२">पितेव पुत्रस्य सखेव सख्युः प्रियः प्रियायार्हसि देव सोढुम् ॥ ११-४४॥</l>
          </lg>
          <lg n="११-४५">
            <l n="११-४५.१">अदृष्टपूर्वं हृषितोऽस्मि दृष्ट्वा भयेन च प्रव्यथितं मनो मे ।</l>
            <l n="११-४५.२">तदेव मे दर्शय देव रूपं प्रसीद देवेश जगन्निवास ॥ ११-४५॥</l>
          </lg>
          <lg n="११-४६">
            <l n="११-४६.१">किरीटिनं गदिनं चक्रहस्तं इच्छामि त्वां द्रष्टुमहं तथैव ।</l>
            <l n="११-४६.२">तेनैव रूपेण चतुर्भुजेन सहस्रबाहो भव विश्वमूर्ते ॥ ११-४६॥</l>
          </lg>
        </sp>

        <sp who="श्रीभगवानुवाच">
          <speaker>श्रीभगवानुवाच</speaker>
          <lg n="११-४७">
            <l n="११-४७.१">मया प्रसन्नेन तवार्जुनेदं रूपं परं दर्शितमात्मयोगात् ।</l>
            <l n="११-४७.२">तेजोमयं विश्वमनन्तमाद्यं यन्मे त्वदन्येन न दृष्टपूर्वम् ॥ ११-४७॥</l>
          </lg>
          <lg n="११-४८">
            <l n="११-४८.१">न वेदयज्ञाध्ययनैर्न दानै र्न च क्रियाभिर्न तपोभिरुग्रैः ।</l>
            <l n="११-४८.२">एवंरूपः शक्य अहं नृलोके द्रष्टुं त्वदन्येन कुरुप्रवीर ॥ ११-४८॥</l>
          </lg>
          <lg n="११-४९">
            <l n="११-४९.१">मा ते व्यथा मा च विमूढभावो दृष्ट्वा रूपं घोरमीदृङ्ममेदम् ।</l>
            <l n="११-४९.२">व्यपेतभीः प्रीतमनाः पुनस्त्वं तदेव मे रूपमिदं प्रपश्य ॥ ११-४९॥</l>
          </lg>
        </sp>

        <sp who="सञ्जय उवाच">
          <speaker>सञ्जय उवाच</speaker>
          <lg n="११-५०">
            <l n="११-५०.१">इत्यर्जुनं वासुदेवस्तथोक्त्वा स्वकं रूपं दर्शयामास भूयः ।</l>
            <l n="११-५०.२">आश्वासयामास च भीतमेनं भूत्वा पुनः सौम्यवपुर्महात्मा ॥ ११-५०॥</l>
          </lg>
        </sp>

        <sp who="अर्जुन उवाच">
          <speaker>अर्जुन उवाच</speaker>
          <lg n="११-५१">
            <l n="११-५१.१">दृष्ट्वेदं मानुषं रूपं तव सौम्यं जनार्दन ।</l>
            <l n="११-५१.२">इदानीमस्मि संवृत्तः सचेताः प्रकृतिं गतः ॥ ११-५१॥</l>
          </lg>
        </sp>

        <sp who="श्रीभगवानुवाच">
          <speaker>श्रीभगवानुवाच</speaker>
          <lg n="११-५२">
            <l n="११-५२.१">सुदुर्दर्शमिदं रूपं दृष्टवानसि यन्मम ।</l>
            <l n="११-५२.२">देवा अप्यस्य रूपस्य नित्यं दर्शनकाङ्क्षिणः ॥ ११-५२॥</l>
          </lg>
          <lg n="११-५३">
            <l n="११-५३.१">नाहं वेदैर्न तपसा न दानेन न चेज्यया ।</l>
            <l n="११-५३.२">शक्य एवंविधो द्रष्टुं दृष्टवानसि मां यथा ॥ ११-५३॥</l>
          </lg>
          <lg n="११-५४">
            <l n="११-५४.१">भक्त्या त्वनन्यया शक्य अहमेवंविधोऽर्जुन ।</l>
            <l n="११-५४.२">ज्ञातुं द्रष्टुं च तत्त्वेन प्रवेष्टुं च परन्तप ॥ ११-५४॥</l>
          </lg>
          <lg n="११-५५">
            <l n="११-५५.१">मत्कर्मकृन्मत्परमो मद्भक्तः सङ्गवर्जितः ।</l>
            <l n="११-५५.२">निर्वैरः सर्वभूतेषु यः स मामेति पाण्डव ॥ ११-५५॥</l>
          </lg>
        </sp>

        <emph>
          <lg>
          <l>ॐ तत्सदिति श्रीमद्भगवद्गीतासूपनिषत्सु</l>
          <l>ब्रह्मविद्यायां योगशास्त्रे श्रीकृष्णार्जुनसंवादे</l>
          <l>विश्वरूपदर्शनयोगो नामैकादशोऽध्यायः ॥ ११॥</l>
          </lg>
        </emph>

      </div>
    </body>
  </text>
</TEI>
